# -*- mode: mandoku-view; -*-
#+TITLE: 鐵菴集
#+DATE: 2015-08-25 00:04:37.534276
#+PROPERTY: ID KR4d0327
#+PROPERTY: BASEEDITION WYG    
#+PROPERTY: JUAN 卷三十
<pb:KR4d0327_WYG_030-1a>¶
欽定四庫全書¶
　鐵菴集巻三十¶
　　　　　　　　　　　　宋　方大琮　撰¶
　文¶
　　　將邑丙戌勸農文¶
令嵗前入境所至聚落父老出迎度其意望令不淺令¶
亦有欲言者今何幸與汝農相勞問于郊共話心腹事¶
環邑皆山層髙而田尺敷寸墾耰鋤艱辛竭地之力僅¶
<pb:KR4d0327_WYG_030-1b>¶
足自食輸官之餘糶不出境令念汝農用力勤而收效¶
寡也令亦幸以身家竊食其間顧何以為農謝且為農¶
勸趣耕巡稼出入阡陌不能如古長吏亦少盡吾心爾¶
涉春多雨獨甲子晴乃驚蟄後雷聲應期令為汝農¶
喜有豐稔之兆也種必時培必厚畆必修泉必導纎¶
悉微細令知之不若汝農之知之深也是不待勸絶撓¶
戢追呼抑强梗令不敢有一毫妨汝農毋游惰毋爭訟¶
毋屠販毋冒禁農其慎勿自妨顧有關人道之最大者¶
<pb:KR4d0327_WYG_030-2a>¶
令事事之初首以孝悌輯睦為汝告今再以朱文公註¶
解孝經庶人章併刻示汝汝能服行受用無窮人事既¶
盡時和自應倉箱盈止室家寜止然後知令言之不汝欺¶
　　　將邑丁亥勸農文¶
連嵗以稔告去嵗不獨粒米狼戾凡菽麥蔬果之屬皆¶
稔令竊自喜意吾邑為然已而聞他邑亦然他郡莫不¶
皆然此葢國家之洪福抑上天勱相我民令何力之有¶
亦願我民父老訓其子弟必曰孝曰友與人之族黨鄰¶
<pb:KR4d0327_WYG_030-2b>¶
里言必曰和曰忍與人之主佃言必曰貧富相依索者毋¶
太亟輸者毋失期以至飲博盜攘爭訟屠販妨業等事¶
必切切于言朝夕之所施行者無非勸不特去嵗春秋¶
出郊兩勸也今臘前三白立春即雨天相我民未艾令¶
為民喜亦未艾父老來前停杯審聴更相告語益勤乃¶
事有年屢書必然之理謂言不信有如此酒¶
　　　將邑丙戌秋勸種麥¶
詔農于春著令也秋既半吏以勸麥告此古者斂時也¶
<pb:KR4d0327_WYG_030-3a>¶
今何幸與汝農周旋阡陌間汝知種麥之利乎青黄未¶
接以麥為秋如行千里施擔得漿故禾則主佃均之而¶
麥則農專其利汝知令之喜乎五風十雨膏澤不禱而¶
自應粒米狼戾市價不抑而自平父老謂前未有令将¶
何徳以得此汝知令之心乎令生長海濱賦平鹽賤今¶
邑民輸納不甚輕又官鹽之價不啻數十倍下郡心實¶
惻然若月解僅足稍可以寛民者無不為汝猶記令今¶
春之言乎飲博鬬訟屠販皆足妨業方尚氣逐利時笑¶
<pb:KR4d0327_WYG_030-3b>¶
俛首南畆者為拙及抵于禁田荒財耗視前日之所指¶
笑為拙者倉箱實而室家樂所獲為孰多今早禾既穫¶
晚禾又堅可謂樂嵗父兄子弟胥聴令言毋偷安勤則¶
不匱毋耗蠧儉則足用毋乖爭和則致祥葢修人事以¶
迓續天庥于無窮笙鼔賽田神雞豚燕同社非獨田家¶
作樂令亦與有喜色庶幾吾邑不虛得樂郊樂土之名¶
　¶
　鐵菴集巻三十¶
